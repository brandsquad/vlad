---
title: Altceva
date: 2020-05-16
data: mai 2020
---

## Altceva

### Am salvat caietul de copertă

Am salvat caietul de coperta ce copertá sufletul care începuse să funingine și a trebuit să-l arunc pentru că făcea mizerie în cameră și contribuia la praful din ochi, și din nas, și din gură, gură care s-a răcit la spovedanie (aș! ce pățanie cu popa care nu-și găsea poala să și-o pupe).

Dar să nu vorbim despre buzele popilor care sunt otrăvitoare precum creaturile mărilor, căci Simonei nu-i plac salatele de cuvinte ci doar de legume. Au fibre și fibrele îți ies din unghii și se duc împingând dorul pe care îl aruncă fix ca un bumerang și apoi face „zbang” de tâmplele cuiva, nu știu cine, tu știi mai bine, că a rămas o bucată din el în tine.

Și o mângâi pentru că îți place cum toarce, și așa ești tu o mică sadică, adică tu nici ție nu-ți dai pace. Îți dai palme peste ochii ăia frumoși care au făcut cratere pe lună după ce s-au izbit de toți iubiții care nu te-au iubit.

Te așezi în genunchi – nu, nu te gândi la prostii, nici un dumnezeu n-ar avea chef să te asculte, ei au alte chefuri – și încerci să-ți plângi de milă, dar spre bucuria ta în loc de lacrimi îți curg bebeluși din colțul ochilor, și sub ei devin nepoții maică-tii care te-a bătut la cap mai ceva decât a bătut-o taică-tu.

În cele din urmă îi crești singură, îi hrănești pe toți cu aceeași lingură, în care torni același lapte stătut de o săptămână (sau o lună, sau un veac) la rădăcinile aripilor tale scoapte.

Timpul e rece, și trece mai degrabă prin tine decât pe lângă, dar așa ai vrea să te ocolească, ca orice bărbat care ți-a aruncat o privire nefirească. Te seamănă cu flori albe-n păr și-ți scoate circumvoluțiunile la suprafață.


### Cangrenă

Indolența din camerele inimii\
se frământă în moarte\
și urlă din adâncuri,\
întorcând spre tine ochiul putred.

Sunetul ți-atârnă pe articulații,\
le desface ca o sticlă spartă\
încerci un pas spre-alaltăieri\
și te prelingi pe os, prin crăpături.

Pare-a fi cald unde-ai ajuns\
auzi cum bubuie pereții,\
deschizi ce crezi că-ți erau ochi\
în jur e roșu, unul putred.


### Liniște

E atât de liniște că expirația pe nări sună ca un ger cumplit\
(pe nări dau aer care șuieră când se atinge de părul nazal)\
E atât de liniște că toate culorile din cameră se contopesc\
(mă rog, nici albastrul peretelui nu e prea diferit de draperii)\
E atât de liniște că se aud radiourile vecinilor prin pereți\
(oare vecinii mai ascultă radio sau e vreun clip pe youtube?)\
E atât de liniște că simt gălăgia mare cum paște după colț\
(gălăgia e o vacă, acum uriașă, ce răgea tare când era mică)\
E atât de liniște că mă doare degetul cât scriu despre liniștea asta\
(dar dacă scriu despre neliniști probabil amorțesc cu totul)\
E atât de liniște că probabil ar trebui să închei totul aici\
(nu chiar totul, totul, voi veți rămâne, trebuie a citi cineva)


### Al doilea obosit

Am obosit\
De litere, de enter,\
De tab-ul următor,\
De align-to-center.

De toate piesele\
Cu inimă\
De căștile din care\
Curge funingănă.

De dialogul lor,\
De piesele de șah,\
De întoarcerea în timp,\
De swipe, când left, când right.

Și am mai obosit\
De trezitul (nu prea) dimineața,\
De aceeași cafea din același ibric\
Și aceeași apă cu care-mi spăl fața.

De întins rufele,\
De făcut patul,\
De spălat vasele,\
De șters praful.

De inspirat,\
De Expirat,\
De viața asta care seamănă\
Cu un escape room ale cărui indicii le-am uitat.

Dar măcar am ceva:\
Am obosit.

### Expunere

O dâră de lună\
Nebună\
Suspină\
Cu nuferi în ochi,

Tu suferi de bună,\
Tulpina\
Se-nclină\
Cu fructe de gât.

Abateri lucide\
Te-aduc\
Imediat\
Pe buza din lut,

Îți scuturi trăirea,\
Și cușca\
De mare,\
De nisip din trecut.

\
<sub><sup>Copyright &copy; 2019-2021 Vlad Nastasiu</sup></sub>