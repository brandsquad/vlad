---
title: Poezie cu tempo-n rană
date: 2019-09-01
data: septembrie 2019+
---

## Poezie cu tempo-n rană

### La familia lexicală

Poezie contemporană, rană - ai o rană

ce nu o poți închide - de... degeaba bă

stai și te chinuie cum te chinuiai

cu nuiaua, mânia, mania, trufia;

ești trufaș? Așa, bagă-te că ai tupeu de

borfaș, ești mare șmecher în oraș

dar e bine că încă mai mănânci caș

în timp ce vânezi cash, cașcaval,

cavaleria ți-a dat una peste botul calului

de ți-a sunat apa-n piuă și ți-a sărit

muștarul de pe rochie, răchie, rachetă,

cometă, navetă de bere, de mere, de pere

te ia cu durere când inima-ți cere

părere, râu, pârâu de viață, ți-e greață,

fă-te paiață, ieși în față, toarna-ți

o galeată cu gheață în capul locului.


### Pisici agale

Pisici agale, mâțe, mațe întinse pe stadioane,

lighioane ascunse în tufiș, two fish -

pute a pește blana lui Zdreanță

că a tot ucis pești, strivindu-i de faianță.

Of, tu, cotoroanță mică, ce-mi faci inima cât o furnică

și prinăuntru mă furnică fluturii din stomac

Țac! Lasă că le vin eu de hac, hâc, stai

nu mai bea, că-ți bei anii și bătrânețea

acum forțezi nota și o să iei un patru la purtare

că tot porți șosete cu sandale

și picioarele nu ți-s sculptate, nu mai sunt dale.

Dale Don Dale.


### Chimichanga

O rățușcă stă pe lac, hai cu mine după blocuri

să-ți dau una în stomac; te tranșez cu-n bisturiu

te-nvelesc în pardesiu, mai departe nu mai știu,

c-am uitat ce-am dat la bac. Îmi ascut auzul brici

și fug după licurici; parcă nici n-ai existat,

nimeni nu te-a căutat, nici în cap, nici în suflet,

nici unde te-am îngropat. Pe lac nu mai sunt rățuște

că pe toate le-ai mâncat - de-aia ți-am venit de hac

pentru că ră-țu-ște-le nu fac pac în loc de mac.

Gudim