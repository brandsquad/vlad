---
title: Strofocări
date: 2020-07-26
data: iulie 2020+
---

## stro focare

### I

mortar social

unificator de râsete la glume bune și proaste,

încetinitor de minți

și procese fiziologice de bine făcătoare

oare?

curgând metru cu metru, învârtindu-se roata

dând peste cap dimineața, societatea,

viața.


### II

Fuge mâncând pământul

ca un excavator bolnav.


Din colțurile gurii îi sar

trei scântei și gândul

că n-ar putea fi el cel

ce se privea-n oglindă

mai devreme, ci-un altul

dintr-o altă viață, mai bună.



Dar era, chiar el era

om-lună!


### III

uneori aud

cum mori încet

cu fiecare ticăit de... ceas,

cum ți se scurge timpul

din urechi și glezne

și cum degetele tale

înșfacă nisipul și-l spânzură

pe clavicule.


Îți stă bine cu aur la gât.


### IV

Ac străbătut de o ață fină,

roșie ca piatra ce sparge acul.

Nasture spart, strâns prea tare

de firul negru ce leagă nasturele.

Șiret rotund tras prin cercurile

de metal sărite din găuri.

Alergi dar cazi pe amintiri

de dor, stângace.


### V

Uite-umpic ce creatură

Amețește-asfaltu-ncins

'ți-ntrerupe existența,

Fură coada ochiului tău stins.


### VI

alergi o oră ca să

alergi un sfert de oră

alergi de oameni pe trotinetă

alergi de vasele din chiuvetă

alergi de lume, alergi de tine

alergi unde crezi că ți-e bine


### VII

eu am obosit,

tu ai un obosit

care cântă la oboi

când nu este obosit.

zi-i să stea:

șezi, dragul meu,

că-ți rup oasele

să nu te mai doară.

mai trece o seară

și îți vine altă oboseală.


### VIII

nu vă supărați,

de ce plânge copilul?


uite plânge de uitare

și plânge de neiertare,

plânge de bătaia sorții

și de dor de sânul mă-sii.


### IX

cu mausoleul în frunte

înfruntăm micul inamic

invizibil și indivizibil

și ajungem în eden

unde nu-i nici drojdie

nici hârtie igienică


### X

peste pietrele ce stau

trece răul cu nămol

paparudele iar dorm

perne n-au


### XI

lucruri, trupuri

chestii, bestii

haide, vino de sub trestii

zaci, aprinde o țigară,

încă-i vară.


vorbe, norme

line, pline

scoase cu detoxamine

apoi duse la plimbare,

încă-i soare.


lucruri, vorbe,

trupuri goale

defrișate pe ogoare

în copaci pământenite,

afrodite.


### XII

cât de greu o fi să fii

soare-n fiecare zi?

să fii foc ce naște foc

apă să nu bei deloc,

să te-nvârți în jurul tău

să cazi în același hău,

să nu știi și să nu spui

când răsari și când apui.


### XIII

Vaca n-o să pască

rostopască,

nu-i neologism;

s-au educat și bovinele

de la Rovine.

(și par că pleacă)


Pe câmp fugea

mâncând pământ,

nătâng,

un caine cu epilepsie,

fugea la sindrofie.

(și parcă vine)


### XIV

ce te mai bucuri de ploaie

și de nori, și de răcoare,

de parcă bronzul prins la mare

s-a scuturat de pe tine

ca ninsoarea de pe conifere

când se izbește schiorul de ele.


### XV

lăsați oamenii să se sprijine de pereți

căci alte umere nu au

doar umerașe ascunse în dulapuri

ce țin orientările lor sexuale


### XVI

te-am văzut sorbind un aperol

amar stăteai picior peste picior

dădeai din umeri tot a gol

în suflet ascunzându-l pe Gogol


### XVII

am zărit o fată într-un parc, când zâmbea

i se trăgeau mușchii de pe claviculă

și am zorit-o căci m-am temut când ar fi râs

gura i s-ar fi deschis până la umeri.


dar nu era râs, ci doar o fată într-un parc


### XVIII

îți arunci mâinile în aer

nu ca-n război

ci ca într-o benzinărie din State

(ar putea fi același lucru)

și asta numești dans


încet, apoi repede îți azvârli

trupul de pe picioarele tale

pe alte picioare

ca o mașină cu motorul înecat

dar nu transmiți nimic

sau nu știu a recepționa;

mă sperii,

dar asta numești dans.


### XIX

este

și cald și rece în același timp,

bolovan bolnav și sănătos,

plinuț, cu două oase, osos


a fi,

a balansa și a contrabalansa

sentimentele astfel încât

să rămâi pe mijlocul tău

și mijlocul ei la pătrat

egal în mijlocul vostru


### XX

închid ochii și văd același cuvânt,

clar,

pe mai multe rânduri,

lângă el alte două cuvinte

abia le disting

ca niște amintiri din viitor.

anterior zenitului, cadou


deschid ochii și ce văd e doar una:

minciuna


### XXI

bine că ai uitat magnetul

cu dinte albastru

și nu mai poți

în creierii munților

să descrierezi oamenii


### XXII

opriți timpul!

aș dori să cobor din viață

să stau puțin în purgatoriu

să-mi trag sufletul

uitat desumflat pe malurile gării


### XXIII

iubire nătângă ce refuzi aprig să-mi arăți un sân,

să-mi dai o palmă și să-mi zici că s-a terminat

mereu îmi voi aminti, de fiecare dată altfel

de-al tău trup ce n-a știu să cadă secerat

când a venit toamna între noi.


### XXIV

mă sperie ușor

fata din parc,

dansatoarea de la benzinărie,

urlătoarea din tren


mă sperie tare

virgula pusă gres,it

martorul din bord,

ambrozia


și Gheorghe Dinică


### XXV

lumina te lovește, altfel ești invizibil

ochiului îi lipsește culoarea

cum ar fi să vezi alb-negru

ca vânătaia formată în urma pumnului.

umbra pumnului e tot un pumn

câtă violență, atâta renaștere

și la câtă muzică clasică, atâtea manele.